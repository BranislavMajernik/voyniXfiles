Roeddwn i wrth fy modd yn darllen y llyfr yma, mae'n rhaid i mi gyfaddef. Petai gen i amser ar y pryd, byddwn wedi gallu ei orffen mewn un eisteddiad.
Mae’r cymeriadau yn gredadwy – rydych yn teimlo fel eich bod angen dewis un ochr dros y llall wrth ddarllen am weithredu mewnol y teulu sy'n agos at drasiedi.
Dw i’n medru gweld pobl wahanol yn cefnogi cymeriadau gwahanol, yn dibynnu ar ba fath o berson y'ch chi. Mae yma'r dyn busnes efo calon garreg, sef Huw; y ferch Catrin sydd wedi newid llawer ers symud i fyny i’r gogledd; ei chwaer Siân gyda chalon mor garedig, a mam y teulu.
Mae'r hyn mae Elin Meek wedi'i wneud gyda’r llyfr wrth ei addasu yn wych. Mae hi wedi rhoi ychydig bach o ymdeimlad Cymraeg i eiriau Alan Maley heb dynnu gormod i ffwrdd o’i darged.
Yr unig beth dw i’n medru ei ddweud yn erbyn y llyfr yw ei fod yn 114 tudalen. Byddwn i wedi medru cario ymlaen i’w ddarllen am 100 tudalen arall, petai modd cael dilyniant.
Mae’r stori yn datblygu wrth inni droi pob tudalen ac mae’r stori yn ddigon i gadw eich diddordeb ac yn eich gadael chi ag awydd am ddarllen mwy. Byddwn i’n argymell y llyfr hwn i unrhyw un sydd eisiau darllen rhywbeth lle maen nhw’n gallu uniaethu â’r stori. Dych chi’n teimlo bod popeth yn adeiladu wrth i’r stori symud ymlaen.
Roeddwn i synnu pa mor hawdd oedd y llyfr i’w ddarllen. Fel rhywun sydd yn ffeindio llyfr lefel uwch yn anodd weithiau, roeddwn i’n synnu pa mor hawdd oedd e i ddilyn y stori ac ymlacio wrth ddarllen.
Mae'r llyfr hwn yn addas ar gyfer dysgwyr sydd yn gallu darllen lefel uwch yn gyfforddus. Hefyd, os dych chi’n darllen lefel isaf ac eisiau datblygu eich sgiliau darllen rydw i’n medru dweud y bydd y llyfr hwn yn hollol addas i chi, yn enwedig gyda’r geiriau defnyddiol ar waelod pob tudalen.
Doeddwn i ddim yn ffeindio’r llyfr hwn yn anodd o gwbl ac yn fwy pwysig, roeddwn i’n mwynhau dod i nabod y cymeriadau. Roeddwn i’n ffeindio fy hun weithiau yn darllen yn hytrach na mynd i gysgu, pan ddylwn i fod wedi mynd i gysgu rai oriau yn ôl!
Gellir defnyddio'r adolygiad hwn at bwrpas hybu, ond gofynnir i chi gynnwys y gydnabyddiaeth ganlynol: Adolygiad oddi ar www.gwales.com, trwy ganiatâd Cyngor Llyfrau Cymru.
Llyfr o gyfres Amdani, ar gyfer Dysgwyr Lefel Uwch. Mae Katie newydd symud i Gymru gyda'i gŵr newydd, Dylan. Yn ôl Dylan roedden nhw am fyw mewn tŷ enfawr, ond mae pethau'n mynd o chwith ac mae'n rhaid i'r ddau symud i fyw gyda'i rieni ef. Sut fydd teulu Dylan yn ymdopi gyda Saesnes hollol ddi-glem yn eu plith?
Gwales Review
Mae Katie yn Saesnes, sy’n cwrdd â Chymro yn Sbaen; o ganlyniad i gorwynt o garwriaeth, maen nhw’n priodi ac yn paratoi at ddechrau bywyd gyda’i gilydd yng Nghymru, yn ei bentref Cymraeg ef, gyda’i deulu Cymraeg.
Nid yw Katie yn siarad gair o Gymraeg, nac yn gwybod dim byd am hanes na diwylliant y Gymru Gymraeg chwaith. Mae’r nofel yn dilyn ei hymdrechion i gynefino â’i bywyd newydd, mewn ffordd ddoniol a difyr iawn, ond gyda mewnwelediad a dyfnder syfrdanol, o ystyried hyd ac ysgafnder y stori. Mae’r awdures, Sarah Reynolds, wedi priodi siaradwr Cymraeg, symud i Gymru a dysgu Cymraeg, felly mae hi’n ysgrifennu am sefyllfaoedd sydd yn seiliedig ar brofiadau personol; mae hynny'n amlwg ac mae'n cyfoethogi’r stori.
Mae’r iaith yn glir ac yn eithaf sgyrsiol, sy’n gwneud y llyfr yn bleser i'w ddarllen. Gyda geirfa ddefnyddiol ar waelod pob tudalen ac adran eirfa yng nghefn y llyfr, does dim rhaid chwilio am eiriau yn y geiriadur yn aml, sydd yn helpu’r stori i lifo.
Nid wyf yn berson sy’n chwerthin yn hawdd wrth ddarllen llyfrau; efallai fy mod i’n gwenu a mwynhau, ond gyda’r nofel hon roeddwn yn chwerthin yn aml, ac yn galw ar fy mhartner er mwyn darllen rhannau iddo fe. Roeddwn yn gallu uniaethu â’r prif gymeriad, fel Saesnes sy wedi symud i Gymru a dechrau perthynas gyda Chymro Cymraeg wrth ddysgu Cymraeg. Roedd nifer o sefyllfaoedd yn y llyfr roeddwn yn gallu gweld fy hunan ynddyn nhw!
Ond o dan yr hiwmor mae rhywbeth arall. Mae’r ysgrifennu’n dangos parch a chariad at y wlad, ei phobl a’i hiaith, ac rwyf yn siŵr y byddaf yn dyfynnu nifer o rannau o’r llyfr hwn yn y dyfodol. Mae’r awdures yn feddylgar wrth roi sylw i'r agweddau amrywiol sydd gan bobl tuag at yr iaith. Ar yr un pryd, mae hi’n disgrifio’n dawel ond effeithiol sut deimlad yw syrthio mewn cariad â gwlad newydd, iaith newydd, cymuned newydd a bywyd newydd mewn ffordd y gallwn uniaethu â hi yn llwyr. Mae hwn yn llyfr difyr dros ben ar bob lefel.
Gellir defnyddio'r adolygiad hwn at bwrpas hybu, ond gofynnir i chi gynnwys y gydnabyddiaeth ganlynol: Adolygiad oddi ar, trwy ganiatâd Cyngor Llyfrau Cymru. 
Roeddwn i wrth fy modd yn darllen y llyfr yma, mae'n rhaid i mi gyfaddef. Petai gen i amser ar y pryd, byddwn wedi gallu ei orffen mewn un eisteddiad.
Mae’r cymeriadau yn gredadwy – rydych yn teimlo fel eich bod angen dewis un ochr dros y llall wrth ddarllen am weithredu mewnol y teulu sy'n agos at drasiedi.
Dw i’n medru gweld pobl wahanol yn cefnogi cymeriadau gwahanol, yn dibynnu ar ba fath o berson y'ch chi. Mae yma'r dyn busnes efo calon garreg, sef Huw; y ferch Catrin sydd wedi newid llawer ers symud i fyny i’r gogledd; ei chwaer Siân gyda chalon mor garedig, a mam y teulu.
Mae'r hyn mae Elin Meek wedi'i wneud gyda’r llyfr wrth ei addasu yn wych. Mae hi wedi rhoi ychydig bach o ymdeimlad Cymraeg i eiriau Alan Maley heb dynnu gormod i ffwrdd o’i darged.
Yr unig beth dw i’n medru ei ddweud yn erbyn y llyfr yw ei fod yn 114 tudalen. Byddwn i wedi medru cario ymlaen i’w ddarllen am 100 tudalen arall, petai modd cael dilyniant.
Mae’r stori yn datblygu wrth inni droi pob tudalen ac mae’r stori yn ddigon i gadw eich diddordeb ac yn eich gadael chi ag awydd am ddarllen mwy. Byddwn i’n argymell y llyfr hwn i unrhyw un sydd eisiau darllen rhywbeth lle maen nhw’n gallu uniaethu â’r stori. Dych chi’n teimlo bod popeth yn adeiladu wrth i’r stori symud ymlaen.
Roeddwn i synnu pa mor hawdd oedd y llyfr i’w ddarllen. Fel rhywun sydd yn ffeindio llyfr lefel uwch yn anodd weithiau, roeddwn i’n synnu pa mor hawdd oedd e i ddilyn y stori ac ymlacio wrth ddarllen.
Mae'r llyfr hwn yn addas ar gyfer dysgwyr sydd yn gallu darllen lefel uwch yn gyfforddus. Hefyd, os dych chi’n darllen lefel isaf ac eisiau datblygu eich sgiliau darllen rydw i’n medru dweud y bydd y llyfr hwn yn hollol addas i chi, yn enwedig gyda’r geiriau defnyddiol ar waelod pob tudalen.
Doeddwn i ddim yn ffeindio’r llyfr hwn yn anodd o gwbl ac yn fwy pwysig, roeddwn i’n mwynhau dod i nabod y cymeriadau. Roeddwn i’n ffeindio fy hun weithiau yn darllen yn hytrach na mynd i gysgu, pan ddylwn i fod wedi mynd i gysgu rai oriau yn ôl! 
Roeddwn i’n edrych ymlaen yn fawr at gael blas ar y gyfrol hon o straeon byrion am fod y cyfraniadau gan nifer o awduron dw i’n mwynhau darllen eu gwaith nhw. Mae’r casgliad wedi ei anelu at ddysgwyr Lefel Uwch a’i gyhoeddi fel rhan o’r gyfres Amdani, ond mae’n siŵr y bydd yn apelio at gynulleidfa ehangach sy’n mwynhau stori fer (ac efallai’r rheiny sydd ddim yn darllen llawer yn y Gymraeg ac sy’n gwerthfawrogi cael geirfa barod wrth law).
Mae’r gyfres Amdani yn adnodd newydd a chyffrous i ddysgwyr ar bob lefel (a’u tiwtoriaid!), ac mae’r llyfrau wedi eu teilwra i gyd-fynd â’r cyrsiau cenedlaethol a gyflwynwyd dros Gymru gyfan am y tro cyntaf eleni.
Erbyn i ddysgwyr gyrraedd Lefel Uwch mi ddylen nhw fod wedi dod ar draws y rhan fwyaf o'r amseroedd a'r patrymau iaith y byddan nhw’n eu gweld yn y straeon hyn. Mi wn i o brofiad bod darllen yn gyfle gwych i ddysgwyr ddod yn fwy cyfarwydd â phatrymau iaith, yn ogystal â’r defnydd o idiomau; rhywbeth a all beri penbleth i'r dysgwyr mwyaf profiadol o dro i dro! Yn hynny o beth mae’r eirfa sydd wedi ei chynnwys ar waelod pob tudalen yn ddefnyddiol tu hwnt, a’r cyfieithiadau o’r idiomau’n hanfodol!
Mae ’na straeon o bob math yn y casgliad, boed hynny'n straeon ffraeth, arswydus, dyfeisgar, neu rai sy’n delio â phroblemau ein cymdeithas gyfoes, ac mae cliw i hyn yn enw’r llyfr! Mi wnaeth un stori fy ngadael efo mwy o gwestiynau nag atebion, ond efallai mai dyna oedd bwriad yr awdur. Ond dyna beth sy’n ddiddorol am y grefft o ysgrifennu straeon byrion – caiff awduron ddangos ochr arall i’w hysgrifennu ac arbrofi efo dulliau a strwythurau amgen.
O ran lefel yr iaith, dw i’n meddwl y bydd y casgliad yn dipyn o her i ddysgwyr sydd newydd gyrraedd Lefel Uwch, ond fel mae'n digwydd, 'Her’ ydy thema Uned 1 y Cwrs Uwch newydd! Dw i’n sicr y bydd y cymysgedd o ddulliau a thafodieithoedd sydd i’w darllen rhwng cloriau Cawl yn her y bydd dysgwyr (ac eraill) yn ei mwynhau’n fawr. 